! note on text: the original text has lines under many t, d, and l. unclear what this represents

==vinqacan 1==
===qemati a Cemas tua kana nemanemanga.===
1. ka patagil a Cemas a qemati tua kalevelevan katua kacauan, a i kacauan namaqaluvu saka nekanan nu nemanema. 
a inu tu nazuanga tua kacauan lavek sakamaya, a namiseleman a neka nu telar; 
lakua a kate piculan a Vavak nua Cemas i taivavaw tua zalum a palavalavak. 
3. "ula izua a telar!" kaya Cemas a qivu, izuanga a telar. 
4. paka nanguaq a Cemas tua telar, sa peneti a papartimali a telar katua selemanan. 
5. a telar pinaka muqadadaw, a selemanan pinaka qezemezemet. 
cemalivat a qezemezemet, sa kalia.
aicu mavan a kinudan nua Cemas tua sika 1 qadaw.
6-7. "ula izua kalevelevan a patatukuda tua zalum i teku katua i vavaw!" kaya uta a Cemas a pazazekat, maitazuamapasusu. 
maitazua Cemas a qemati tua kalevelevan a patatukuda tua zalum i taivavaw katua i taiteku. 
8. azua sinipatatideq pinaka kalevelevan. 
cemalivat a qezemezemet, sa kalia. 
aicu mavan a sika 2 qadaw.
9. "ula matevetevel a mapataita a zalum i taiteku tua kalevelevan, ula mapacun a qipu!" kaya Cemas a pazazekat, maitazua mapasusu. 
10 azua namapacun a qipu pinaka kadunangan, azua namapataita zalum pinaka lavek.
paka nanguaq a Cemas tua qinati nimadu a kadunangan katua lavek.
11. "ula cemuvuq a kemasi kadunangan a martimalimali a cemel katua kasiw, a mavan a venavat katua venangavangal!" kaya Cemas a pazazekat, maitazua mapasusu. 
12. sa kirimu a veneve a kemasi kadunangan a martimalimali a cemel katua kasiw. 
paka nanguaq a Cemas taicu a marka qinati nimadu. 
13. cemalivat a qezemezemet, sa kalia. 
aicu mavan a sika 3 a qadaw.
14. "a i kalevelevan ula izua marka telar a papartimali tua muqadadaw katua qezemezemet, a pukelang tua cavil, tua qadaw, katua kalavevean kalazalangzangan kalauragan kalalaleqelan, saka patelar uta tua kadunangan a kemasi kalevelevan!" kaya Cemas a pazazekat, maitazua mapasusu.
16. pai qemati a Cemas tua telar a 2: a qadaw a kisan paqulaqula nu muqadadaw; 
katua qilas a paqulaqula nu qezemezemet. 
qemati uta tua marka vituqan. 
17. sa pizuai i kalevelevan, a paqula tua kadunangan, a uri kilalaing (kemareng) tua kacauan nu muqadadaw nu qezemezemet, a papartimali tua qulalan katua namiseleman. 
paka nanguaq a Cemas tua qinati nimadu a telar.
19. cemalivat a qezemezemet, sa kalia.
aicu mavan a sika 4 a qadaw.
20. "ula maudal a maka zalualum a martimalimali a qemuzimuzip; 
ula maudal a marka qayaqayam!" aya pazazekat a Cemas. 
21. qau qemati a Cemas tua qemuzimuzjip a martimalimali, a maka zalualum, katua maka vavavavaw a marka qayaqayam. 
paka nanguaq a Cemas taicu a qinati nimadu a penulat. 
22. igenayan nua Cemas azua marka qemuzimuzip, sa pazazekati a maka zalualum a marka ciqaw tu maudal a pulingelinget tua lavek; 
sa pazazekati a marka qayaqayam tu maudal i kacauan.
23. cemalivat a qezemezemet, sa kalia. aicu mavan a sika 5 a qadaw.
24. "a i kadunangan ula maudal a martimalimali a qemuzimuzip, a paquziquzipen, a maka cemcemcemel katua marka qatuvituvi!" kaya Cemas a pazazekat, maitazua mapasusu.
25. i qatin nua Cemas a marka qemuzimuzip a penulat i kacauan. 
paka nanguaq a Cemas taicu a qinati nimadu a penulat.
26. pitaivilil taicu, qivu a Cemas a mayatucu: " uri pakiamaw iten tua ta kinakemudamudan a qemati tua uri nakiparu titen a caucau.
uri ku pakarengen timadu tua marka ciqaw, tua marka qayaqayam, katua qemuzimuzip a paquziquzipen, a maka cemcemcemel, katua marka qatuvituvi a penulat," aya.
27. pai qemati anga Cemas tua caucau a uqalai katua vavayan a pakiamaw tua kinakemudamudan nimadu; 
28. ga kisena-i tiamadu a mayatucu: "ula mun a pualak a pakaliaw, ula sepulingelinget a nu alak a nu taivilivilil tua i kacauan a palavak. 
ayatua uri ku paparangezan mun tu kemareng tua marka ciqaw, qayaqayam katua marka qemuzimuzip a penulat. 
29. ku sinipadele anga mun tua martimalimali a lami katua vangal nua kasiw tu uri nu sika valut. 
30. qau a marka qemuzimuzip katua qayaqayam a penulat, ku sinipadele anga tua cemM katua veve nua kasiw," kaya Cemas, maitazua mapasusu. 
31. paka nanguaq aravac a Cemas tua marka qinati nimadu a mapacucun a penulat. 
cemalivat a qezemezemet, sa kalia. 
aicu mavan a sika 6 a qadaw.
==vinqacan 2==
1. a qinati nua Cemas a kana nemanemanga i kalevelevan katua i kacauan, namaqacuvung anga.
2. ka sika 7 a qadaw, pateziia a Cemas tua qemati, ayatua maqacuvung anga a setigsengan nimadu. 
3. pai san nanguaqen nua Cemas azua sipaka 7 a qadaw, sa peneti a seman paravac;
ayatua tuazua qadaw, mavan a qinacuvungan nua Cemas a qemati, sa patezua tua sengsengan. 
4. aicu a sinivecik i maza, pasemalaw tua vinqacan nua Cemas tua kalevelevan katua i kacauan.
===quma (puraveran) i idin===
pai ka venqac a Cemas tua kalevelevan katua kacauan, a i kadunangan nekanan nu cemel katua kasiw, nekanan nu nacemuvuq a laceng, ayatua ini anan ka paqudali a kadunangan nua Cemas, saka nekanan nu caucau a qemuma; 
6. lakua izua zalum a cemevucevud i kadunangan, a temeveng tiia qipu.
7. pitaivilil taicu, qemati anga a Cemas tua caucau a sema qipu, sa dapesi a papunasi a paka tua ngudus nimadu. 
pai valut anga azua caucau. 
8. san qumain nua Cemas azua i pasa kacedas a kadunangan a pinaka i idin, sa pasazua-i a qinati nimadu a caucau.
9. pacuvuqen nimadu a martimalimali a kasiw a nguanguaq, a venangavangal tua sanguaq a kanen.
a i vecekadan tua quma izua taqapuluan a kasiw a venangavangal tua sikavalualut. 
qau izua uta azua kasiw a venangavangal tua makaya papucaquan tua caucau a papartimali tua nanguaq katua nakuya. 
10. izua za mataita pana a namaka zua i idin, a pazaluzaluni tazua quma. 
qau azua pana vaivaik a pasa taicasaw tua i idin, sa kavadavadai a masan 4 a pana. 
11. azua masan 1 a pana pinaka pisun.
aicu a pana nakipalingul tua kadunangan i pasa havila. 
12. azua kadunangan liaw a kakingan, katua namasan
pazangal aravac a salulum a cemel, katua kaulayan a qata.
13. azua sika masan 2 a pana pinaka gihun.
aicu a pana nakipalingul tua kadunangan i pasa kus. 
14. azua sika masan 3 a pana pinaka tigeris, aicu a pana vaivaik a maka tai kacedas tua i pasa asuria. 
azua sika masan 4 a pana pinaka yuperatis.
15. pasazuain i idin nua Cemas azua caucau, a pakasengseng a pazazaw. 
16. pazazekaten nua Cemas azua caucau a mayatucu: "a kana vangal nua kasiw a penulat i maza inika makuda su kanen. 
17. lakua mayangata a keman tua vangal nuazua kasiw a pinaka venangavangal tua makaya papucaquan tua caucau a papartimali tua nanguaq katua nakuya.
ayatua nu keman sun, tara macai sun tuazua qadaw," ayain.
18. ka vilil anga, qivu a Cemas: "inika nanguaq a sepakacidil azua uqalai; 
saka uri qemati aken tua macidil a uri sedalep tu salad a pusalad taimadu," aya. 
19. pai a Cemas sema qipu a qemati tua marka qemuzimuzip katua qayaqayam, sa ciuri a pasa taiqayaw tazua caucau, tua sipapungadanan nua caucau tua marka qemuzimuzip a penulat. 
20. pinapungadanan anga nazua caucau a marka qayaqayam katua qemuzimuzip a penulat. 
lakua neka nuka ita a nasedalep a masan salad nimadu.
21. pai pakataqeden nua Cemas azua caucau. 
ka nasekataqed anga timadu, alapan timadu nua Cemas tua viduat a semu ita, sa lenguaqi a pacikel a vutul nua kinacavacavan.
22. qau qatin nua Cemas a papere vavayan azua viduat, sa ciuri a pasa taiqayaw tua uqalai. 
23. manu qivu azua uqalai: "aicu paqulid tu ku sika tadalan, a ku cuqelal, a ku vutul a paqulid.
uri ku papungadanan timadu tu vavayan, ayatua timadu kinasi tua kinacavacavan nua uqalai a qemati," aya.
24. manasika a uqalai kitukuda tua kama katua kina, sa katevel katua c^kel a vavayan, saka azua ma 2 masan 1 anga a kinacavacavan.
25. azua marcekel namalivunai, lakua inika namasiaq.
==vinqacan 3==
===pinasulivayan nua caucau tua pazazekat na Cemas===
1. pai a qatuvi tala maligilan anga tua qinati nua Cemas a qemuzimuzip a penulat. 
ti qatuvi kivadaq tua vavayan a mayatucu: "maya keman tua vangal nua kana kasiw anga i maza, aki naya Cemas a paqulid a pazazekat tanumun?" aya.
2. tevelain ni vavayan: "a marka vangal nua marka kasiw imaza inika makuda a nia kanen. 
3. Jakua amin a vangal nazua taqapuluan a kasiw a i vecekadan tusa quma a inika nanguaq a nia kanen. 
kumali ta kidadas tazua kasiw inika selaing a Cemas, saka ki siayanga keman tua vangal. 
nu inika men a kipalaing, ki men a macai," ayain.
4. temvela ti qatuvi: "inika paqulid azua kai, inika mun a uri macai. 
5. a siniqaqivu nua Cemas a mayatazua, kemlang timadu tu nu keman mun tazua vangal, uri maru Cemas anga mun a macaqu a papartimali tua nanguaq katua nakuya," aya.
6. ka pacun azua vavayan tua vangal nazua kasiw tu nateminglai aravac, saka makaya papucaquan, manu kemasi varung timadu a salinga. 
pai sa cempis tua vangal a keman, sa pava-i uta a cekel a uqalai. 
manu keman uta timadu tazua vangal. 
7. manu ka keman tiamadu, mepuvarung sa kelang tu namalivunai tiamadu. 
pai malap anga tiamadu tua asaw nua kasiw a iciziku, sa kasengsengi a seman kun (tuvil), a kipaselem tua kinacavacavan.
8. ka uri masulem anga, lemangda tiamadu tu daravaravac a Cemas a maka tua quma. 
kirimu tiamadu a kiqila a sema tua kasikasiw. 
9. pai temautaw a Cemas tazua uqalai a mayatucu: "izainu sun?" ayain.
10. temvela timadu: "lemangda ken tu daravaravac sun i maza tusa quma. 
marekut aken, sa ku kiqila; 
ayatua namalivunai aken," aya.
11. manu qivu a Cemas a mayatucu: "tima napasemalaw tanusun tu namalivunai sun? 
manu nakeman anga sun tua vangal nazua kasiw a inika ku siniselaing tu su kanen?" ayain.
12. temvela azua uqalai: "pakanan aken nua su sinipapusalad tanuaken a vavayan, mana ku sinikan," aya.
13. pai kivadaqan nua Cemas azua vavayan a mayatucu: "aku sun a maitazua?" ayain.
tevelain ni vavayan: "ligilen aken nua qatuvi, mana ku sinikan," aya.
===pinapapenetan nua Cemas tua caueau katua qatuvi===
14. qaqivuin nua Cemas a qatuvi: "uri ku patavungen sun tua su kinudan. 
amin sun sakamaya a uri makuyac tua kana qemuzimuzip anga a penulat. 
kemasi tucu uri sema tial anga sun a vaik, saka uri keman sun tua qipu a pate madai.
15. tisun katua vavayan uri masasan vilil mun; 
a taivilivilil nua vavayan katua su taivilivilil uri mavavutu uta. 
uri peteqen a su qulu nimadu; 
qau uri su kacen timadu a pi kuzkuzan," ayain.
16 qaqivuin ti vavayan nua Cemas: "uri kilutud sun a kiqazal tua su tinavang katua su pualak. 
kumali ta selapai sun aravac, uri natenglai sun aravac tua su cekel;
saka uri kipalaing sun taimadu," ayain.
17. qaqivuin uta nua Cemas azua uqalai: "pai nakilaing sun tua kai nua su cekel, a keman tua vangal nua kasiw a inika ku siniselaing tu su kanen. 
manasika uri makuyac a kadunangan a masa su kinudan. 
saka tucii a i kacauan sun, uri mazelizeli sun tu qadavanga tua uri su sikavalut. 
18. a su qunia uri cuvuqan nua lalede katua marka cemel. 
uri keman sun tua marka laceng a nacemuvuq i kavuavuan. 
19. nu mazengzeng sun, ki izua su kanen. 
uri mazeli sun a pate macai sun, sa su kicepeliw a mere qipu. 
ayatua qinati sun a sema qipu, manasika uri cemikel sun a mere qipu," aya.
20. papungadanan ni adam a cekel a paka ti iva, ayatua
timadu namasan kina tua nacaucau anga i kacauan a mapulat. 
21. seman kava a Cemas tua qalic nua qemuzimuzip, sa pakavan tai adam katua cekel.
===sauin i idin ti adam kati iva===
22. ka vilil anga, qivu a Cemas: "azua caucau namayanga tanuiten a macaqu a papartimali tua nanguaq katua nakuya;
saka uri nakuya uta nu keman anan tiamadu tua vangal nua kasiw a sikavalualut sa valut a pate palalaut," aya.
23. pai sauin anga timadu nua Cemas a kemasi i idin, sa pakasengsengani timadu tu qemuma tua kadunangan, a mavan a kinasizuan a qemati taimadu. 
24. ka sinau anga nua Cemas azua caucau, pakizangan nua Cemas tua kirubim katua maru sapui a takit a penalingulan a kemareng, tua inika sika liadetan nua caucau tazua kasiw a venangavangal tua sika valualut.